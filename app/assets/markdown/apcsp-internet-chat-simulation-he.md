##### פעילות

# הדמיית חדר צ'אט

לימוד פעיל

### יעדי לימוד:

-   \[LO 2.3.1\] להשתמש במודלים ובהדמיות כדי לייצג תופעות. \[P3\]
-   \[LO 6.1.1\] להסביר את ההפשטות באינטרנט ואת אופן התפקוד של האינטרנט. \[P3\]
-   \[LO 6.2.1\] להסביר את מאפייני האינטרנט והמערכות הבנויות עליו. \[P5\]
-   \[LO 6.2.2\] להסביר כיצד המאפיינים של האינטרנט משפיעים על המערכות הבנויות עליו. \[P4\]
-   \[LO 6.3.1\] לזהות סיכונים קיימים באבטחת מחשבים ואפשרויות לטיפול בבעיות אלה עם האינטרנט והמערכות הבנויות עליו. \[P1\]

## סקירה כללית

בשיעור זה, התלמידים יחקרו וישחקו את האופן שבו מחשבים מתקשרים זה עם זה דרך האינטרנט. לשם כך, התלמידים ידמו חדר צ'אט, שבו עליהם לשלוח הודעות מאובטחות אל תלמידים אחרים בכיתה. במהלך הפעילות, על התלמידים לפתח דרכים לזיהוי השולח והנמען המיועד של ההודעה וכן להגנה על ההודעה.

סביר להניח שפעילות זו תימשך שני מפגשים כיתתיים. זכרו להעניק לתלמידים מספיק זמן לסיעור מוחין כדי למצוא פתרונות שונים לבעיות עבור סיבובים בהמשך. כדאי גם לשמור מספיק זמן למעבר על השאלות לדיון.

### מה צריך:

-   פתקים נדבקים, כרטיסי אינדקס או פיסות נייר קטנות עבור ההודעות
-   עטים או עפרונות לכתיבת ההודעות
-   גישה אל YouTube כדי לנגן סרטון זה: [https://www.youtube.com/watch?v=AYdF7b3nMto&feature=youtu.be](https://www.youtube.com/watch?v=AYdF7b3nMto&feature=youtu.be)

בתור התחלה, חלקו את התלמידים לשתי קבוצות. קבוצה אחת תשחק את שולחי ההודעות, והקבוצה השנייה תשחק את הנמענים. תנו לכל שולח נמען לשלוח אליו הודעה, מבלי לספר על כך לנמען.

בקשו מכל התלמידים לקום, ואמרו לשולחים למסור את ההודעה שלהם אל הנמענים. לאחר מסירת ההודעות, שאלו את הנמענים אם הם יודעים מה הייתה ההודעה, וממי היא הגיעה. שאלו אותם איך הם יודעים זאת \- בשלב זה, התשובה אמורה להיות ברורה; השולח אמר להם את ההודעה, והם יודעים מי השולח היה, משום שהם ראו ושמעו אותו.

בסיבוב השני, מנו שולחים ונמענים חדשים. שימו פתקים וכלי כתיבה במקום שהתלמידים יכולים לארות. הורו לשולחים למסור את ההודעות שלהם לנמענים, אך הפעם, מבלי לדבר. התלמידים יכולים לכתוב או להעביר את המסר שלהם בפנטומימה \- עודדו פתרונות יצירתיים.

לאחר מסירת ההודעות, שאלו את הנמענים כיצד הם יודעים מה הייתה ההודעה, ומי היה השולח. סביר להניח שהם ישיבו שהם הצליחו לקרוא את ההודעה ולראות מי נתן להם אותה.

חזרו שוב על התהליך כולו בסיבוב שלישי, אך הפעם, חלקו את התלמידים לשלוש קבוצות שונות: שולחים, נמענים ונתבים. תפקידם של הנתבים הוא למסור את ההודעה משולח לנמען.

על הנמענים לעצום את עיניהם או להניח את הראש על השולחן, כאשר הנתבים מוסרים אליהם את ההודעות. כמו כן, על השולחים להחליט כיצד למסור את ההודעה דרך הנתב, ולוודא שהנמענים יודעים ממי הגיעה ההודעה. סביר להניח שהשולחים ברובם יכתבו בהודעה את שם הנמען ואת שמם שלהם (למשל "אל דויד...מאת יעל").

לאחר מסירת ההודעות, שאלו את הנתבים כיצד הם ידעו אל מי למסור את ההודעות. לאחר מכן, שאלו את הנמענים כיצד הם ידעו ממי ההודעה.

בסיבוב הרביעי, על התלמידים לחזור על התהליך מהסיבוב השלישי, אך הפעם, לשולחים מותר לשלוח רק 8 תווים בכל פעם, ועל ההודעה להיות ארוכה יותר מ-8 תווים, כך שהשולחים ייאלצו לשלוח את ההודעה בחלקים, ולהחליט כיצד יתאפשר שחזור של ההודעה.

הורו לשולחים לחלק את ההודעה לחלקים באורך 8 תווים לכל היותר. בנוסף, הם צריכים למצוא דרך לספר לנמען כמה חלקים כוללת ההודעה, ומהו סדר החלקים. זאת כדי לאפשר לנמען לשחזר את ההודעה במלואה, למרות שהיא נמסרה בחלקים. במידת הצורך, התירו לשולחים לעבוד יחד כדי לפתח מערכת שתאפשר להם למספר את החלקים.

בקשו מהשולחים לתת את חלקי ההודעה לנתב, למסירה אל הנמען אחד-אחד. לאחר שהנמענים יקבלו את ההודעה במלואה, ערכו דיון מהיר כדי לשאול כיצד הם הצליחו להרכיב את ההודעות. שאלו את השולחים על הפרוטוקולים שהם פיתחו, כדי לראות אם התלמידים חשבו על שיטות שונות זו מזו.

בשלב זה, אפשר גם לעודד את התלמידים לחשוב על דרכים להגבלת אורך ההודעות שלהם. לדוגמה, במקום לומר בכל הודעה "אל דויד...מאת יעל", אולי הכיתה יכולה לבנות מערכת שנותנת לכל תלמיד מספר מסוים. כך אפשר לציין את מספר הנמען בתחילת ההודעה ואת מספר השולח בסופה. שיטה זו תקטין כמובן את מספר התווים בהודעה, וכך גם את מספר המנות שצריך לשלוח.

בסיבוב החמישי והאחרון, בקשו מהתלמידים לחזור על התהליך פעם אחת נוספת. אולם בסיבוב זה, אמרו לתלמידים שייתכן וקיימת פריצת אבטחה בחדר הצ'אט. כדי למסור את ההודעות בבטחה, על התלמידים למצוא דרך שבאמצעותה השולחים יצפינו את ההודעות, והנמענים יפענחו ויקראו אותן.

הדרך הטובה ביותר היא שהשולח והנמען יפתחו קוד בעבודה משותפת. לאחר מכן, השולח יוכל להשתמש בקוד כדי להצפין את ההודעה, והנמען יוכל להשתמש בו כדי לפענח אותה. אם התלמידים צריכים עזרה כדי לחשוב על שיטות הצפנה, תוכלו להציע צופן היסט (שבו האל"ף-בי"ת כולו מוסט מספר מסוים של אותיות) או להחליף אותיות במספרים לפי מיפוי מסוים.

לאחר שהשולח והנמען יחליטו על שיטת הצפנה/פענוח, על השולחים לכתוב את ההודעה המוצפנת בחלקים (עד 8 תווים בכל פעם) ולתת את החלקים לנתב, למסירה לנמען. לאחר מסירת ההודעות, בקשו מהתלמידים לתאר את שיטות ההצפנה שלהם. ערכו דיון כיתתי קצר על השיטות השונות שבהן בחרו התלמידים, וההבדלים האפשריים ברמת האבטחה ביניהן.

לאחר הסיבוב הארון, הראו את הסרטון שלעיל, כדי לעזור לתלמידים להבין כיצד העברות מתרחשות באמת דרך האינטרנט. לאחר מכן, הקדישו עשר דקות לפחות להנחיית דיון כיתתי בשאלות הבאות. כאשר תעברו על השאלות השונות, עודדו את התלמידים לחשוב על הסרטון ועל הדמיית חדר הצ'אט.

### שאלות לדיון:

-   כיצד הדמיית חדר הצ'אט ייצגה את האופן שבו מידע מועבר דרך האינטרנט? אילו מהפרטים הופשטו לצורך ההדמיה?
-   תארו כיצד האינטרנט מעביר מידע מהתקן אחד לאחר.
-   מדוע הנתונים מועברים במנות? כיצד הדבר משתקף במאפיינים של האינטרנט?
-   תארו את המניפולציה שביצעתם במידע על מנת להצפין אותו. כיצד הדבר דומה לדרכים שבהן מחשבים עושים זאת, או שונה מהן?
-   כיצד מאפייני האינטרנט משתקפים במערכות הבנויות על האינטרנט, כגון חדרי צ'אט?

### שאלות להערכה:

-   מה מגן על האינטרנט מפני תקלות? \[EK 6.2.2B\]
-   מדוע הפרוטוקולים המשותפים חשובים? \[EK 6.2.2D\]
-   מהי התכלית של TCP/IP? \[EK 6.2.2G\]
